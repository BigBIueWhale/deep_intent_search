==================== START OF 000034.txt ====================
SOURCE C:\Users\rzyro\Downloads\tanakh\Prophets\Ezekiel\Hebrew\Tanach with Text Only.txt (Chunk 25/66)
לכן דבר אל בית ישראל בן אדם ואמרת אליהם כה אמר אדני יהוה עוד זאת גדפו אותי אבותיכם במעלם בי מעל
ואביאם אל הארץ אשר נשאתי את ידי לתת אותה להם ויראו כל גבעה רמה וכל עץ עבת ויזבחו שם את זבחיהם ויתנו שם כעס קרבנם וישימו שם ריח ניחוחיהם ויסיכו שם את נסכיהם
ואמר אלהם מה הבמה אשר אתם הבאים שם ויקרא שמה במה עד היום הזה
לכן אמר אל בית ישראל כה אמר אדני יהוה הבדרך אבותיכם אתם נטמאים ואחרי שקוציהם אתם זנים
ובשאת מתנתיכם בהעביר בניכם באש אתם נטמאים לכל גלוליכם עד היום ואני אדרש לכם בית ישראל חי אני נאם אדני יהוה אם אדרש לכם
והעלה על רוחכם היו לא תהיה אשר אתם אמרים נהיה כגוים כמשפחות הארצות לשרת עץ ואבן
חי אני נאם אדני יהוה אם לא ביד חזקה ובזרוע נטויה ובחמה שפוכה אמלוך עליכם
והוצאתי אתכם מן העמים וקבצתי אתכם מן הארצות אשר נפוצתם בם ביד חזקה ובזרוע נטויה ובחמה שפוכה
והבאתי אתכם אל מדבר העמים ונשפטתי אתכם שם פנים אל פנים
כאשר נשפטתי את אבותיכם במדבר ארץ מצרים כן אשפט אתכם נאם אדני יהוה
והעברתי אתכם תחת השבט והבאתי אתכם במסרת הברית
וברותי מכם המרדים והפושעים בי מארץ מגוריהם אוציא אותם ואל אדמת ישראל לא יבוא וידעתם כי אני יהוה
ואתם בית ישראל כה אמר אדני יהוה איש גלוליו לכו עבדו ואחר אם אינכם שמעים אלי ואת שם קדשי לא תחללו עוד במתנותיכם ובגלוליכם
כי בהר קדשי בהר מרום ישראל נאם אדני יהוה שם יעבדני כל בית ישראל כלה בארץ שם ארצם ושם אדרוש את תרומתיכם ואת ראשית משאותיכם בכל קדשיכם
בריח ניחח ארצה אתכם בהוציאי אתכם מן העמים וקבצתי אתכם מן הארצות אשר נפצתם בם ונקדשתי בכם לעיני הגוים
וידעתם כי אני יהוה בהביאי אתכם אל אדמת ישראל אל הארץ אשר נשאתי את ידי לתת אותה לאבותיכם
וזכרתם שם את דרכיכם ואת כל עלילותיכם אשר נטמאתם בם ונקטתם בפניכם בכל רעותיכם אשר עשיתם
וידעתם כי אני יהוה בעשותי אתכם למען שמי לא כדרכיכם הרעים וכעלילותיכם הנשחתות בית ישראל נאם אדני יהוה


==================== END OF 000034.txt ====================


==================== START OF 000043.txt ====================
SOURCE C:\Users\rzyro\Downloads\tanakh\Prophets\Ezekiel\Hebrew\Tanach with Text Only.txt (Chunk 34/66)
ויהי בעשתי עשרה שנה באחד לחדש היה דבר יהוה אלי לאמר
בן אדם יען אשר אמרה צר על ירושלם האח נשברה דלתות העמים נסבה אלי אמלאה החרבה
לכן כה אמר אדני יהוה הנני עליך צר והעליתי עליך גוים רבים כהעלות הים לגליו
ושחתו חמות צר והרסו מגדליה וסחיתי עפרה ממנה ונתתי אותה לצחיח סלע
משטח חרמים תהיה בתוך הים כי אני דברתי נאם אדני יהוה והיתה לבז לגוים
ובנותיה אשר בשדה בחרב תהרגנה וידעו כי אני יהוה
כי כה אמר אדני יהוה הנני מביא אל צר נבוכדראצר מלך בבל מצפון מלך מלכים בסוס וברכב ובפרשים וקהל ועם רב
בנותיך בשדה בחרב יהרג ונתן עליך דיק ושפך עליך סללה והקים עליך צנה
ומחי קבלו יתן בחמותיך ומגדלתיך יתץ בחרבותיו
משפעת סוסיו יכסך אבקם מקול פרש וגלגל ורכב תרעשנה חומותיך בבאו בשעריך כמבואי עיר מבקעה
בפרסות סוסיו ירמס את כל חוצותיך עמך בחרב יהרג ומצבות עזך לארץ תרד
ושללו חילך ובזזו רכלתך והרסו חומותיך ובתי חמדתך יתצו ואבניך ועציך ועפרך בתוך מים ישימו
והשבתי המון שיריך וקול כנוריך לא ישמע עוד
ונתתיך לצחיח סלע משטח חרמים תהיה לא תבנה עוד כי אני יהוה דברתי נאם אדני יהוה
כה אמר אדני יהוה לצור הלא מקול מפלתך באנק חלל בהרג הרג בתוכך ירעשו האיים
וירדו מעל כסאותם כל נשיאי הים והסירו את מעיליהם ואת בגדי רקמתם יפשטו חרדות ילבשו על הארץ ישבו וחרדו לרגעים ושממו עליך
ונשאו עליך קינה ואמרו לך איך אבדת נושבת מימים העיר ההללה אשר היתה חזקה בים היא וישביה אשר נתנו חתיתם לכל יושביה
עתה יחרדו האין יום מפלתך ונבהלו האיים אשר בים מצאתך
כי כה אמר אדני יהוה בתתי אתך עיר נחרבת כערים אשר לא נושבו בהעלות עליך את תהום וכסוך המים הרבים
והורדתיך את יורדי בור אל עם עולם והושבתיך בארץ תחתיות כחרבות מעולם את יורדי בור למען לא תשבי ונתתי צבי בארץ חיים
בלהות אתנך ואינך ותבקשי ולא תמצאי עוד לעולם נאם אדני יהוה


==================== END OF 000043.txt ====================


==================== START OF 000058.txt ====================
SOURCE C:\Users\rzyro\Downloads\tanakh\Prophets\Ezekiel\Hebrew\Tanach with Text Only.txt (Chunk 49/66)
ויהי דבר יהוה אלי לאמר
בן אדם בית ישראל ישבים על אדמתם ויטמאו אותה בדרכם ובעלילותם כטמאת הנדה היתה דרכם לפני
ואשפך חמתי עליהם על הדם אשר שפכו על הארץ ובגלוליהם טמאוה
ואפיץ אתם בגוים ויזרו בארצות כדרכם וכעלילותם שפטתים
ויבוא אל הגוים אשר באו שם ויחללו את שם קדשי באמר להם עם יהוה אלה ומארצו יצאו
ואחמל על שם קדשי אשר חללוהו בית ישראל בגוים אשר באו שמה
לכן אמר לבית ישראל כה אמר אדני יהוה לא למענכם אני עשה בית ישראל כי אם לשם קדשי אשר חללתם בגוים אשר באתם שם
וקדשתי את שמי הגדול המחלל בגוים אשר חללתם בתוכם וידעו הגוים כי אני יהוה נאם אדני יהוה בהקדשי בכם לעיניהם
ולקחתי אתכם מן הגוים וקבצתי אתכם מכל הארצות והבאתי אתכם אל אדמתכם
וזרקתי עליכם מים טהורים וטהרתם מכל טמאותיכם ומכל גלוליכם אטהר אתכם
ונתתי לכם לב חדש ורוח חדשה אתן בקרבכם והסרתי את לב האבן מבשרכם ונתתי לכם לב בשר
ואת רוחי אתן בקרבכם ועשיתי את אשר בחקי תלכו ומשפטי תשמרו ועשיתם
וישבתם בארץ אשר נתתי לאבתיכם והייתם לי לעם ואנכי אהיה לכם לאלהים
והושעתי אתכם מכל טמאותיכם וקראתי אל הדגן והרביתי אתו ולא אתן עליכם רעב
והרביתי את פרי העץ ותנובת השדה למען אשר לא תקחו עוד חרפת רעב בגוים
וזכרתם את דרכיכם הרעים ומעלליכם אשר לא טובים ונקטתם בפניכם על עונתיכם ועל תועבותיכם
לא למענכם אני עשה נאם אדני יהוה יודע לכם בושו והכלמו מדרכיכם בית ישראל
כה אמר אדני יהוה ביום טהרי אתכם מכל עונותיכם והושבתי את הערים ונבנו החרבות
והארץ הנשמה תעבד תחת אשר היתה שממה לעיני כל עובר
ואמרו הארץ הלזו הנשמה היתה כגן עדן והערים החרבות והנשמות והנהרסות בצורות ישבו
וידעו הגוים אשר ישארו סביבותיכם כי אני יהוה בניתי הנהרסות נטעתי הנשמה אני יהוה דברתי ועשיתי
כה אמר אדני יהוה עוד זאת אדרש לבית ישראל לעשות להם ארבה אתם כצאן אדם
כצאן קדשים כצאן ירושלם במועדיה כן תהיינה הערים החרבות מלאות צאן אדם וידעו כי אני יהוה


==================== END OF 000058.txt ====================


==================== START OF 000062.txt ====================
SOURCE C:\Users\rzyro\Downloads\tanakh\Prophets\Ezekiel\Hebrew\Tanach with Text Only.txt (Chunk 53/66)
Chapter 39

ואתה בן אדם הנבא על גוג ואמרת כה אמר אדני יהוה הנני אליך גוג נשיא ראש משך ותבל
ושבבתיך וששאתיך והעליתיך מירכתי צפון והבאותך על הרי ישראל
והכיתי קשתך מיד שמאולך וחציך מיד ימינך אפיל
על הרי ישראל תפול אתה וכל אגפיך ועמים אשר אתך לעיט צפור כל כנף וחית השדה נתתיך לאכלה
על פני השדה תפול כי אני דברתי נאם אדני יהוה
ושלחתי אש במגוג ובישבי האיים לבטח וידעו כי אני יהוה
ואת שם קדשי אודיע בתוך עמי ישראל ולא אחל את שם קדשי עוד וידעו הגוים כי אני יהוה קדוש בישראל
הנה באה ונהיתה נאם אדני יהוה הוא היום אשר דברתי
ויצאו ישבי ערי ישראל ובערו והשיקו בנשק ומגן וצנה בקשת ובחצים ובמקל יד וברמח ובערו בהם אש שבע שנים
ולא ישאו עצים מן השדה ולא יחטבו מן היערים כי בנשק יבערו אש ושללו את שלליהם ובזזו את בזזיהם נאם אדני יהוה
והיה ביום ההוא אתן לגוג מקום שם קבר בישראל גי העברים קדמת הים וחסמת היא את העברים וקברו שם את גוג ואת כל המונה וקראו גיא המון גוג
וקברום בית ישראל למען טהר את הארץ שבעה חדשים
וקברו כל עם הארץ והיה להם לשם יום הכבדי נאם אדני יהוה
ואנשי תמיד יבדילו עברים בארץ מקברים את העברים את הנותרים על פני הארץ לטהרה מקצה שבעה חדשים יחקרו
ועברו העברים בארץ וראה עצם אדם ובנה אצלו ציון עד קברו אתו המקברים אל גיא המון גוג
וגם שם עיר המונה וטהרו הארץ
ואתה בן אדם כה אמר אדני יהוה אמר לצפור כל כנף ולכל חית השדה הקבצו ובאו האספו מסביב על זבחי אשר אני זבח לכם זבח גדול על הרי ישראל ואכלתם בשר ושתיתם דם
בשר גבורים תאכלו ודם נשיאי הארץ תשתו אילים כרים ועתודים פרים מריאי בשן כלם
ואכלתם חלב לשבעה ושתיתם דם לשכרון מזבחי אשר זבחתי לכם
ושבעתם על שלחני סוס ורכב גבור וכל איש מלחמה נאם אדני יהוה
ונתתי את כבודי בגוים וראו כל הגוים את משפטי אשר עשיתי ואת ידי אשר שמתי בהם
וידעו בית ישראל כי אני יהוה אלהיהם מן היום ההוא והלאה
וידעו הגוים כי בעונם גלו בית ישראל על אשר מעלו בי ואסתר פני מהם ואתנם ביד צריהם ויפלו בחרב כלם
כטמאתם וכפשעיהם עשיתי אתם ואסתר פני מהם
לכן כה אמר אדני יהוה עתה אשיב את שבית [שבות] יעקב ורחמתי כל בית ישראל וקנאתי לשם קדשי
ונשו את כלמתם ואת כל מעלם אשר מעלו בי בשבתם על אדמתם לבטח ואין מחריד
בשובבי אותם מן העמים וקבצתי אתם מארצות איביהם ונקדשתי בם לעיני הגוים רבים
וידעו כי אני יהוה אלהיהם בהגלותי אתם אל הגוים וכנסתים על אדמתם ולא אותיר עוד מהם שם
ולא אסתיר עוד פני מהם אשר שפכתי את רוחי על בית ישראל נאם אדני יהוה


==================== END OF 000062.txt ====================


==================== START OF 000305.txt ====================
SOURCE C:\Users\rzyro\Downloads\tanakh\Prophets\Isaiah\Hebrew\Tanach with Text Only.txt (Chunk 37/61)
Chapter 41

החרישו אלי איים ולאמים יחליפו כח יגשו אז ידברו יחדו למשפט נקרבה
מי העיר ממזרח צדק יקראהו לרגלו יתן לפניו גוים ומלכים ירד יתן כעפר חרבו כקש נדף קשתו
ירדפם יעבור שלום ארח ברגליו לא יבוא
מי פעל ועשה קרא הדרות מראש אני יהוה ראשון ואת אחרנים אני הוא
ראו איים וייראו קצות הארץ יחרדו קרבו ויאתיון
איש את רעהו יעזרו ולאחיו יאמר חזק
ויחזק חרש את צרף מחליק פטיש את הולם פעם אמר לדבק טוב הוא ויחזקהו במסמרים לא ימוט
ואתה ישראל עבדי יעקב אשר בחרתיך זרע אברהם אהבי
אשר החזקתיך מקצות הארץ ומאציליה קראתיך ואמר לך עבדי אתה בחרתיך ולא מאסתיך
אל תירא כי עמך אני אל תשתע כי אני אלהיך אמצתיך אף עזרתיך אף תמכתיך בימין צדקי
הן יבשו ויכלמו כל הנחרים בך יהיו כאין ויאבדו אנשי ריבך
תבקשם ולא תמצאם אנשי מצתך יהיו כאין וכאפס אנשי מלחמתך
כי אני יהוה אלהיך מחזיק ימינך האמר לך אל תירא אני עזרתיך
אל תיראי תולעת יעקב מתי ישראל אני עזרתיך נאם יהוה וגאלך קדוש ישראל
הנה שמתיך למורג חרוץ חדש בעל פיפיות תדוש הרים ותדק וגבעות כמץ תשים
תזרם ורוח תשאם וסערה תפיץ אותם ואתה תגיל ביהוה בקדוש ישראל תתהלל
העניים והאביונים מבקשים מים ואין לשונם בצמא נשתה אני יהוה אענם אלהי ישראל לא אעזבם
אפתח על שפיים נהרות ובתוך בקעות מעינות אשים מדבר לאגם מים וארץ ציה למוצאי מים
אתן במדבר ארז שטה והדס ועץ שמן אשים בערבה ברוש תדהר ותאשור יחדו
למען יראו וידעו וישימו וישכילו יחדו כי יד יהוה עשתה זאת וקדוש ישראל בראה
קרבו ריבכם יאמר יהוה הגישו עצמותיכם יאמר מלך יעקב
יגישו ויגידו לנו את אשר תקרינה הראשנות מה הנה הגידו ונשימה לבנו ונדעה אחריתן או הבאות השמיענו
הגידו האתיות לאחור ונדעה כי אלהים אתם אף תיטיבו ותרעו ונשתעה ונרא [ונראה] יחדו
הן אתם מאין ופעלכם מאפע תועבה יבחר בכם
העירותי מצפון ויאת ממזרח שמש יקרא בשמי ויבא סגנים כמו חמר וכמו יוצר ירמס טיט
מי הגיד מראש ונדעה ומלפנים ונאמר צדיק אף אין מגיד אף אין משמיע אף אין שמע אמריכם
ראשון לציון הנה הנם ולירושלם מבשר אתן
וארא ואין איש ומאלה ואין יועץ ואשאלם וישיבו דבר
הן כלם און אפס מעשיהם רוח ותהו נסכיהם


==================== END OF 000305.txt ====================


==================== START OF 000307.txt ====================
SOURCE C:\Users\rzyro\Downloads\tanakh\Prophets\Isaiah\Hebrew\Tanach with Text Only.txt (Chunk 39/61)
Chapter 43

ועתה כה אמר יהוה בראך יעקב ויצרך ישראל אל תירא כי גאלתיך קראתי בשמך לי אתה
כי תעבר במים אתך אני ובנהרות לא ישטפוך כי תלך במו אש לא תכוה ולהבה לא תבער בך
כי אני יהוה אלהיך קדוש ישראל מושיעך נתתי כפרך מצרים כוש וסבא תחתיך
מאשר יקרת בעיני נכבדת ואני אהבתיך ואתן אדם תחתיך ולאמים תחת נפשך
אל תירא כי אתך אני ממזרח אביא זרעך וממערב אקבצך
אמר לצפון תני ולתימן אל תכלאי הביאי בני מרחוק ובנותי מקצה הארץ
כל הנקרא בשמי ולכבודי בראתיו יצרתיו אף עשיתיו
הוציא עם עור ועינים יש וחרשים ואזנים למו
כל הגוים נקבצו יחדו ויאספו לאמים מי בהם יגיד זאת וראשנות ישמיענו יתנו עדיהם ויצדקו וישמעו ויאמרו אמת
אתם עדי נאם יהוה ועבדי אשר בחרתי למען תדעו ותאמינו לי ותבינו כי אני הוא לפני לא נוצר אל ואחרי לא יהיה
אנכי אנכי יהוה ואין מבלעדי מושיע
אנכי הגדתי והושעתי והשמעתי ואין בכם זר ואתם עדי נאם יהוה ואני אל
גם מיום אני הוא ואין מידי מציל אפעל ומי ישיבנה
כה אמר יהוה גאלכם קדוש ישראל למענכם שלחתי בבלה והורדתי בריחים כלם וכשדים באניות רנתם
אני יהוה קדושכם בורא ישראל מלככם
כה אמר יהוה הנותן בים דרך ובמים עזים נתיבה
המוציא רכב וסוס חיל ועזוז יחדו ישכבו בל יקומו דעכו כפשתה כבו
אל תזכרו ראשנות וקדמניות אל תתבננו
הנני עשה חדשה עתה תצמח הלוא תדעוה אף אשים במדבר דרך בישמון נהרות
תכבדני חית השדה תנים ובנות יענה כי נתתי במדבר מים נהרות בישימן להשקות עמי בחירי
עם זו יצרתי לי תהלתי יספרו
ולא אתי קראת יעקב כי יגעת בי ישראל
לא הביאת לי שה עלתיך וזבחיך לא כבדתני לא העבדתיך במנחה ולא הוגעתיך בלבונה
לא קנית לי בכסף קנה וחלב זבחיך לא הרויתני אך העבדתני בחטאותיך הוגעתני בעונתיך
אנכי אנכי הוא מחה פשעיך למעני וחטאתיך לא אזכר
הזכירני נשפטה יחד ספר אתה למען תצדק
אביך הראשון חטא ומליציך פשעו בי
ואחלל שרי קדש ואתנה לחרם יעקב וישראל לגדופים


==================== END OF 000307.txt ====================


==================== START OF 000308.txt ====================
SOURCE C:\Users\rzyro\Downloads\tanakh\Prophets\Isaiah\Hebrew\Tanach with Text Only.txt (Chunk 40/61)
Chapter 44

ועתה שמע יעקב עבדי וישראל בחרתי בו
כה אמר יהוה עשך ויצרך מבטן יעזרך אל תירא עבדי יעקב וישרון בחרתי בו
כי אצק מים על צמא ונזלים על יבשה אצק רוחי על זרעך וברכתי על צאצאיך
וצמחו בבין חציר כערבים על יבלי מים
זה יאמר ליהוה אני וזה יקרא בשם יעקב וזה יכתב ידו ליהוה ובשם ישראל יכנה
כה אמר יהוה מלך ישראל וגאלו יהוה צבאות אני ראשון ואני אחרון ומבלעדי אין אלהים
ומי כמוני יקרא ויגידה ויערכה לי משומי עם עולם ואתיות ואשר תבאנה יגידו למו
אל תפחדו ואל תרהו הלא מאז השמעתיך והגדתי ואתם עדי היש אלוה מבלעדי ואין צור בל ידעתי
יצרי פסל כלם תהו וחמודיהם בל יועילו ועדיהם המה בל יראו ובל ידעו למען יבשו
מי יצר אל ופסל נסך לבלתי הועיל
הן כל חבריו יבשו וחרשים המה מאדם יתקבצו כלם יעמדו יפחדו יבשו יחד
חרש ברזל מעצד ופעל בפחם ובמקבות יצרהו ויפעלהו בזרוע כחו גם רעב ואין כח לא שתה מים וייעף
חרש עצים נטה קו יתארהו בשרד יעשהו במקצעות ובמחוגה יתארהו ויעשהו כתבנית איש כתפארת אדם לשבת בית
לכרת לו ארזים ויקח תרזה ואלון ויאמץ לו בעצי יער נטע ארן וגשם יגדל
והיה לאדם לבער ויקח מהם ויחם אף ישיק ואפה לחם אף יפעל אל וישתחו עשהו פסל ויסגד למו
חציו שרף במו אש על חציו בשר יאכל יצלה צלי וישבע אף יחם ויאמר האח חמותי ראיתי אור
ושאריתו לאל עשה לפסלו יסגוד [יסגד ] לו וישתחו ויתפלל אליו ויאמר הצילני כי אלי אתה
לא ידעו ולא יבינו כי טח מראות עיניהם מהשכיל לבתם
ולא ישיב אל לבו ולא דעת ולא תבונה לאמר חציו שרפתי במו אש ואף אפיתי על גחליו לחם אצלה בשר ואכל ויתרו לתועבה אעשה לבול עץ אסגוד
רעה אפר לב הותל הטהו ולא יציל את נפשו ולא יאמר הלוא שקר בימיני
זכר אלה יעקב וישראל כי עבדי אתה יצרתיך עבד לי אתה ישראל לא תנשני
מחיתי כעב פשעיך וכענן חטאותיך שובה אלי כי גאלתיך
רנו שמים כי עשה יהוה הריעו תחתיות ארץ פצחו הרים רנה יער וכל עץ בו כי גאל יהוה יעקב ובישראל יתפאר
כה אמר יהוה גאלך ויצרך מבטן אנכי יהוה עשה כל נטה שמים לבדי רקע הארץ מי אתי [מאתי]
מפר אתות בדים וקסמים יהולל משיב חכמים אחור ודעתם ישכל
מקים דבר עבדו ועצת מלאכיו ישלים האמר לירושלם תושב ולערי יהודה תבנינה וחרבותיה אקומם
האמר לצולה חרבי ונהרתיך אוביש
האמר לכורש רעי וכל חפצי ישלם ולאמר לירושלם תבנה והיכל תוסד

Chapter 45


==================== END OF 000308.txt ====================


==================== START OF 000309.txt ====================
SOURCE C:\Users\rzyro\Downloads\tanakh\Prophets\Isaiah\Hebrew\Tanach with Text Only.txt (Chunk 41/61)
כה אמר יהוה למשיחו לכורש אשר החזקתי בימינו לרד לפניו גוים ומתני מלכים אפתח לפתח לפניו דלתים ושערים לא יסגרו
אני לפניך אלך והדורים אושר [אישר] דלתות נחושה אשבר ובריחי ברזל אגדע
ונתתי לך אוצרות חשך ומטמני מסתרים למען תדע כי אני יהוה הקורא בשמך אלהי ישראל
למען עבדי יעקב וישראל בחירי ואקרא לך בשמך אכנך ולא ידעתני
אני יהוה ואין עוד זולתי אין אלהים אאזרך ולא ידעתני
למען ידעו ממזרח שמש וממערבה כי אפס בלעדי אני יהוה ואין עוד
יוצר אור ובורא חשך עשה שלום ובורא רע אני יהוה עשה כל אלה
הרעיפו שמים ממעל ושחקים יזלו צדק תפתח ארץ ויפרו ישע וצדקה תצמיח יחד אני יהוה בראתיו
הוי רב את יצרו חרש את חרשי אדמה היאמר חמר ליצרו מה תעשה ופעלך אין ידים לו
הוי אמר לאב מה תוליד ולאשה מה תחילין
כה אמר יהוה קדוש ישראל ויצרו האתיות שאלוני על בני ועל פעל ידי תצוני
אנכי עשיתי ארץ ואדם עליה בראתי אני ידי נטו שמים וכל צבאם צויתי
אנכי העירתהו בצדק וכל דרכיו אישר הוא יבנה עירי וגלותי ישלח לא במחיר ולא בשחד אמר יהוה צבאות
כה אמר יהוה יגיע מצרים וסחר כוש וסבאים אנשי מדה עליך יעברו ולך יהיו אחריך ילכו בזקים יעברו ואליך ישתחוו אליך יתפללו אך בך אל ואין עוד אפס אלהים
אכן אתה אל מסתתר אלהי ישראל מושיע
בושו וגם נכלמו כלם יחדו הלכו בכלמה חרשי צירים
ישראל נושע ביהוה תשועת עולמים לא תבשו ולא תכלמו עד עולמי עד
כי כה אמר יהוה בורא השמים הוא האלהים יצר הארץ ועשה הוא כוננה לא תהו בראה לשבת יצרה אני יהוה ואין עוד
לא בסתר דברתי במקום ארץ חשך לא אמרתי לזרע יעקב תהו בקשוני אני יהוה דבר צדק מגיד מישרים
הקבצו ובאו התנגשו יחדו פליטי הגוים לא ידעו הנשאים את עץ פסלם ומתפללים אל אל לא יושיע
הגידו והגישו אף יועצו יחדו מי השמיע זאת מקדם מאז הגידה הלוא אני יהוה ואין עוד אלהים מבלעדי אל צדיק ומושיע אין זולתי
פנו אלי והושעו כל אפסי ארץ כי אני אל ואין עוד
בי נשבעתי יצא מפי צדקה דבר ולא ישוב כי לי תכרע כל ברך תשבע כל לשון
אך ביהוה לי אמר צדקות ועז עדיו יבוא ויבשו כל הנחרים בו
ביהוה יצדקו ויתהללו כל זרע ישראל


==================== END OF 000309.txt ====================


==================== START OF 000310.txt ====================
SOURCE C:\Users\rzyro\Downloads\tanakh\Prophets\Isaiah\Hebrew\Tanach with Text Only.txt (Chunk 42/61)
Chapter 46

כרע בל קרס נבו היו עצביהם לחיה ולבהמה נשאתיכם עמוסות משא לעיפה
קרסו כרעו יחדו לא יכלו מלט משא ונפשם בשבי הלכה
שמעו אלי בית יעקב וכל שארית בית ישראל העמסים מני בטן הנשאים מני רחם
ועד זקנה אני הוא ועד שיבה אני אסבל אני עשיתי ואני אשא ואני אסבל ואמלט
למי תדמיוני ותשוו ותמשלוני ונדמה
הזלים זהב מכיס וכסף בקנה ישקלו ישכרו צורף ויעשהו אל יסגדו אף ישתחוו
ישאהו על כתף יסבלהו ויניחהו תחתיו ויעמד ממקומו לא ימיש אף יצעק אליו ולא יענה מצרתו לא יושיענו
זכרו זאת והתאששו השיבו פושעים על לב
זכרו ראשנות מעולם כי אנכי אל ואין עוד אלהים ואפס כמוני
מגיד מראשית אחרית ומקדם אשר לא נעשו אמר עצתי תקום וכל חפצי אעשה
קרא ממזרח עיט מארץ מרחק איש עצתו [עצתי] אף דברתי אף אביאנה יצרתי אף אעשנה
שמעו אלי אבירי לב הרחוקים מצדקה
קרבתי צדקתי לא תרחק ותשועתי לא תאחר ונתתי בציון תשועה לישראל תפארתי

Chapter 47


==================== END OF 000310.txt ====================


==================== START OF 000312.txt ====================
SOURCE C:\Users\rzyro\Downloads\tanakh\Prophets\Isaiah\Hebrew\Tanach with Text Only.txt (Chunk 44/61)
שמעו זאת בית יעקב הנקראים בשם ישראל וממי יהודה יצאו הנשבעים בשם יהוה ובאלהי ישראל יזכירו לא באמת ולא בצדקה
כי מעיר הקדש נקראו ועל אלהי ישראל נסמכו יהוה צבאות שמו
הראשנות מאז הגדתי ומפי יצאו ואשמיעם פתאם עשיתי ותבאנה
מדעתי כי קשה אתה וגיד ברזל ערפך ומצחך נחושה
ואגיד לך מאז בטרם תבוא השמעתיך פן תאמר עצבי עשם ופסלי ונסכי צום
שמעת חזה כלה ואתם הלוא תגידו השמעתיך חדשות מעתה ונצרות ולא ידעתם
עתה נבראו ולא מאז ולפני יום ולא שמעתם פן תאמר הנה ידעתין
גם לא שמעת גם לא ידעת גם מאז לא פתחה אזנך כי ידעתי בגוד תבגוד ופשע מבטן קרא לך
למען שמי אאריך אפי ותהלתי אחטם לך לבלתי הכריתך
הנה צרפתיך ולא בכסף בחרתיך בכור עני
למעני למעני אעשה כי איך יחל וכבודי לאחר לא אתן
שמע אלי יעקב וישראל מקראי אני הוא אני ראשון אף אני אחרון
אף ידי יסדה ארץ וימיני טפחה שמים קרא אני אליהם יעמדו יחדו
הקבצו כלכם ושמעו מי בהם הגיד את אלה יהוה אהבו יעשה חפצו בבבל וזרעו כשדים
אני אני דברתי אף קראתיו הביאתיו והצליח דרכו
קרבו אלי שמעו זאת לא מראש בסתר דברתי מעת היותה שם אני ועתה אדני יהוה שלחני ורוחו
כה אמר יהוה גאלך קדוש ישראל אני יהוה אלהיך מלמדך להועיל מדריכך בדרך תלך
לוא הקשבת למצותי ויהי כנהר שלומך וצדקתך כגלי הים
ויהי כחול זרעך וצאצאי מעיך כמעתיו לא יכרת ולא ישמד שמו מלפני
צאו מבבל ברחו מכשדים בקול רנה הגידו השמיעו זאת הוציאוה עד קצה הארץ אמרו גאל יהוה עבדו יעקב
ולא צמאו בחרבות הוליכם מים מצור הזיל למו ויבקע צור ויזבו מים
אין שלום אמר יהוה לרשעים


==================== END OF 000312.txt ====================


==================== START OF 000488.txt ====================
SOURCE C:\Users\rzyro\Downloads\tanakh\Prophets\Malachi\Hebrew\Tanach with Text Only.txt (Chunk 3/3)
Chapter 3

הנני שלח מלאכי ופנה דרך לפני ופתאם יבוא אל היכלו האדון אשר אתם מבקשים ומלאך הברית אשר אתם חפצים הנה בא אמר יהוה צבאות
ומי מכלכל את יום בואו ומי העמד בהראותו כי הוא כאש מצרף וכברית מכבסים
וישב מצרף ומטהר כסף וטהר את בני לוי וזקק אתם כזהב וככסף והיו ליהוה מגישי מנחה בצדקה
וערבה ליהוה מנחת יהודה וירושלם כימי עולם וכשנים קדמניות
וקרבתי אליכם למשפט והייתי עד ממהר במכשפים ובמנאפים ובנשבעים לשקר ובעשקי שכר שכיר אלמנה ויתום ומטי גר ולא יראוני אמר יהוה צבאות
כי אני יהוה לא שניתי ואתם בני יעקב לא כליתם
למימי אבתיכם סרתם מחקי ולא שמרתם שובו אלי ואשובה אליכם אמר יהוה צבאות ואמרתם במה נשוב
היקבע אדם אלהים כי אתם קבעים אתי ואמרתם במה קבענוך המעשר והתרומה
במארה אתם נארים ואתי אתם קבעים הגוי כלו
הביאו את כל המעשר אל בית האוצר ויהי טרף בביתי ובחנוני נא בזאת אמר יהוה צבאות אם לא אפתח לכם את ארבות השמים והריקתי לכם ברכה עד בלי די
וגערתי לכם באכל ולא ישחת לכם את פרי האדמה ולא תשכל לכם הגפן בשדה אמר יהוה צבאות
ואשרו אתכם כל הגוים כי תהיו אתם ארץ חפץ אמר יהוה צבאות
חזקו עלי דבריכם אמר יהוה ואמרתם מה נדברנו עליך
אמרתם שוא עבד אלהים ומה בצע כי שמרנו משמרתו וכי הלכנו קדרנית מפני יהוה צבאות
ועתה אנחנו מאשרים זדים גם נבנו עשי רשעה גם בחנו אלהים וימלטו
אז נדברו יראי יהוה איש את רעהו ויקשב יהוה וישמע ויכתב ספר זכרון לפניו ליראי יהוה ולחשבי שמו
והיו לי אמר יהוה צבאות ליום אשר אני עשה סגלה וחמלתי עליהם כאשר יחמל איש על בנו העבד אתו
ושבתם וראיתם בין צדיק לרשע בין עבד אלהים לאשר לא עבדו
כי הנה היום בא בער כתנור והיו כל זדים וכל עשה רשעה קש ולהט אתם היום הבא אמר יהוה צבאות אשר לא יעזב להם שרש וענף
וזרחה לכם יראי שמי שמש צדקה ומרפא בכנפיה ויצאתם ופשתם כעגלי מרבק
ועסותם רשעים כי יהיו אפר תחת כפות רגליכם ביום אשר אני עשה אמר יהוה צבאות
זכרו תורת משה עבדי אשר צויתי אותו בחרב על כל ישראל חקים ומשפטים
הנה אנכי שלח לכם את אליה הנביא לפני בוא יום יהוה הגדול והנורא
והשיב לב אבות על בנים ולב בנים על אבותם פן אבוא והכיתי את הארץ חרם
==================== END OF 000488.txt ====================


==================== START OF 000798.txt ====================
SOURCE C:\Users\rzyro\Downloads\tanakh\Writings\Daniel\Hebrew\Tanach with Text Only.txt (Chunk 3/25)
אדין לדניאל בחזוא די ליליא רזה גלי אדין דניאל ברך לאלה שמיא
ענה דניאל ואמר להוא שמה די אלהא מברך מן עלמא ועד עלמא די חכמתא וגבורתא די לה היא
והוא מהשנא עדניא וזמניא מהעדה מלכין ומהקים מלכין יהב חכמתא לחכימין ומנדעא לידעי בינה
הוא גלא עמיקתא ומסתרתא ידע מה בחשוכא ונהירא [ונהורא] עמה שרא
לך אלה אבהתי מהודא ומשבח אנה די חכמתא וגבורתא יהבת לי וכען הודעתני די בעינא מנך די מלת מלכא הודעתנא
כל קבל דנה דניאל על על אריוך די מני מלכא להובדה לחכימי בבל אזל וכן אמר לה לחכימי בבל אל תהובד העלני קדם מלכא ופשרא למלכא אחוא
אדין אריוך בהתבהלה הנעל לדניאל קדם מלכא וכן אמר לה די השכחת גבר מן בני גלותא די יהוד די פשרא למלכא יהודע
ענה מלכא ואמר לדניאל די שמה בלטשאצר האיתיך [האיתך] כהל להודעתני חלמא די חזית ופשרה
ענה דניאל קדם מלכא ואמר רזה די מלכא שאל לא חכימין אשפין חרטמין גזרין יכלין להחויה למלכא
ברם איתי אלה בשמיא גלא רזין והודע למלכא נבוכדנצר מה די להוא באחרית יומיא חלמך וחזוי ראשך על משכבך דנה הוא
אנתה מלכא רעיונך על משכבך סלקו מה די להוא אחרי דנה וגלא רזיא הודעך מה די להוא
ואנה לא בחכמה די איתי בי מן כל חייא רזא דנה גלי לי להן על דברת די פשרא למלכא יהודעון ורעיוני לבבך תנדע
אנתה מלכא חזה הוית ואלו צלם חד שגיא צלמא דכן רב וזיוה יתיר קאם לקבלך ורוה דחיל
הוא צלמא ראשה די דהב טב חדוהי ודרעוהי די כסף מעוהי וירכתה די נחש
שקוהי די פרזל רגלוהי מנהון [מנהין] די פרזל ומנהון [ומנהין] די חסף
חזה הוית עד די התגזרת אבן די לא בידין ומחת לצלמא על רגלוהי די פרזלא וחספא והדקת המון
באדין דקו כחדה פרזלא חספא נחשא כספא ודהבא והוו כעור מן אדרי קיט ונשא המון רוחא וכל אתר לא השתכח להון ואבנא די מחת לצלמא הות לטור רב ומלת כל ארעא

==================== END OF 000798.txt ====================


==================== START OF 000805.txt ====================
SOURCE C:\Users\rzyro\Downloads\tanakh\Writings\Daniel\Hebrew\Tanach with Text Only.txt (Chunk 10/25)
אדין דניאל די שמה בלטשאצר אשתומם כשעה חדה ורעינהי יבהלנה ענה מלכא ואמר בלטשאצר חלמא ופשרא אל יבהלך ענה בלטשאצר ואמר מראי [מרי] חלמא לשנאיך [לשנאך] ופשרה לעריך [לערך]
אילנא די חזית די רבה ותקף ורומה ימטא לשמיא וחזותה לכל ארעא
ועפיה שפיר ואנבה שגיא ומזון לכלא בה תחתוהי תדור חיות ברא ובענפוהי ישכנן צפרי שמיא
אנתה [אנת ] הוא מלכא די רבית ותקפת ורבותך רבת ומטת לשמיא ושלטנך לסוף ארעא
ודי חזה מלכא עיר וקדיש נחת מן שמיא ואמר גדו אילנא וחבלוהי ברם עקר שרשוהי בארעא שבקו ובאסור די פרזל ונחש בדתאא די ברא ובטל שמיא יצטבע ועם חיות ברא חלקה עד די שבעה עדנין יחלפון עלוהי
דנה פשרא מלכא וגזרת עליא [עלאה] היא די מטת על מראי [מרי] מלכא
ולך טרדין מן אנשא ועם חיות ברא להוה מדרך ועשבא כתורין לך יטעמון ומטל שמיא לך מצבעין ושבעה עדנין יחלפון עליך עד די תנדע די שליט עליא במלכות אנשא ולמן די יצבא יתננה
ודי אמרו למשבק עקר שרשוהי די אילנא מלכותך לך קימה מן די תנדע די שלטן שמיא
להן מלכא מלכי ישפר עליך [עלך] וחטיך [וחטאך] בצדקה פרק ועויתך במחן ענין הן תהוא ארכה לשלותך
כלא מטא על נבוכדנצר מלכא
לקצת ירחין תרי עשר על היכל מלכותא די בבל מהלך הוה
ענה מלכא ואמר הלא דא היא בבל רבתא די אנה בניתה לבית מלכו בתקף חסני וליקר הדרי
עוד מלתא בפם מלכא קל מן שמיא נפל לך אמרין נבוכדנצר מלכא מלכותה עדת מנך
ומן אנשא לך טרדין ועם חיות ברא מדרך עשבא כתורין לך יטעמון ושבעה עדנין יחלפון עליך [עלך] עד די תנדע די שליט עליא במלכות אנשא ולמן די יצבא יתננה
בה שעתא מלתא ספת על נבוכדנצר ומן אנשא טריד ועשבא כתורין יאכל ומטל שמיא גשמה יצטבע עד די שערה כנשרין רבה וטפרוהי כצפרין
ולקצת יומיה אנה נבוכדנצר עיני לשמיא נטלת ומנדעי עלי יתוב ולעליא [ולעלאה] ברכת ולחי עלמא שבחת והדרת די שלטנה שלטן עלם ומלכותה עם דר ודר
וכל דארי [דירי] ארעא כלה חשיבין וכמצביה עבד בחיל שמיא ודארי [ודירי] ארעא ולא איתי די ימחא בידה ויאמר לה מה עבדת
בה זמנא מנדעי יתוב עלי וליקר מלכותי הדרי וזוי יתוב עלי ולי הדברי ורברבני יבעון ועל מלכותי התקנת ורבו יתירה הוספת לי
כען אנה נבוכדנצר משבח ומרומם ומהדר למלך שמיא די כל מעבדוהי קשט וארחתה דין ודי מהלכין בגוה יכל להשפלה


==================== END OF 000805.txt ====================


==================== START OF 001049.txt ====================
SOURCE C:\Users\rzyro\Downloads\tanakh\Writings\Psalms\Hebrew\Tanach with Text Only.txt (Chunk 9/78)
Chapter 19

למנצח מזמור לדוד
השמים מספרים כבוד אל ומעשה ידיו מגיד הרקיע
יום ליום יביע אמר ולילה ללילה יחוה דעת
אין אמר ואין דברים בלי נשמע קולם
בכל הארץ יצא קום ובקצה תבל מליהם לשמש שם אהל בהם
והוא כחתן יצא מחפתו ישיש כגבור לרוץ ארח
מקצה השמים מוצאו ותקופתו על קצותם ואין נסתר מחמתו
תורת יהוה תמימה משיבת נפש עדות יהוה נאמנה מחכימת פתי
פקודי יהוה ישרים משמחי לב מצות יהוה ברה מאירת עינים
יראת יהוה טהורה עומדת לעד משפטי יהוה אמת צדקו יחדו
הנחמדים מזהב ומפז רב ומתוקים מדבש ונפת צופים
גם עבדך נזהר בהם בשמרם עקב רב
שגיאות מי יבין מנסתרות נקני
גם מזדים חשך עבדך אל ימשלו בי אז איתם ונקיתי מפשע רב
יהיו לרצון אמרי פי והגיון לבי לפניך יהוה צורי וגאלי

Chapter 20

למנצח מזמור לדוד
יענך יהוה ביום צרה ישגבך שם אלהי יעקב
ישלח עזרך מקדש ומציון יסעדך
יזכר כל מנחתך ועולתך ידשנה סלה
יתן לך כלבבך וכל עצתך ימלא
נרננה בישועתך ובשם אלהינו נדגל ימלא יהוה כל משאלותיך
עתה ידעתי כי הושיע יהוה משיחו יענהו משמי קדשו בגברות ישע ימינו
אלה ברכב ואלה בסוסים ואנחנו בשם יהוה אלהינו נזכיר
המה כרעו ונפלו ואנחנו קמנו ונתעודד
יהוה הושיעה המלך יעננו ביום קראנו

Chapter 21

למנצח מזמור לדוד
יהוה בעזך ישמח מלך ובישועתך מה יגיל [יגל] מאד
תאות לבו נתתה לו וארשת שפתיו בל מנעת סלה
כי תקדמנו ברכות טוב תשית לראשו עטרת פז
חיים שאל ממך נתתה לו ארך ימים עולם ועד
גדול כבודו בישועתך הוד והדר תשוה עליו
כי תשיתהו ברכות לעד תחדהו בשמחה את פניך
כי המלך בטח ביהוה ובחסד עליון בל ימוט
תמצא ידך לכל איביך ימינך תמצא שנאיך
תשיתמו כתנור אש לעת פניך יהוה באפו יבלעם ותאכלם אש
פרימו מארץ תאבד וזרעם מבני אדם
כי נטו עליך רעה חשבו מזמה בל יוכלו
כי תשיתמו שכם במיתריך תכונן על פניהם
רומה יהוה בעזך נשירה ונזמרה גבורתך


==================== END OF 001049.txt ====================
